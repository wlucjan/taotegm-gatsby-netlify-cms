---
templateKey: blog-post
title: Sesja zero
date: 2020-04-30T15:00:00.000Z
featuredpost: false
featuredimage: /img/flavor_wheel.jpg
description: W styczniu 2018 miałem zacząć nową kampanię, a z nowymi kampaniami każdy wie jak jest - początki bywają trudne. Biorąc pod uwagę, że miałem zagrać też z nowymi graczami zdecydowałem się na sesję zero.
tags:
  - sesja zero
  - narzędzia
---

![flavor wheel](/img/flavor_wheel.jpg)

Nowe początki są przeważnie trudne. Gdy grasz już dziesiątą sesję kampanii, to problemy na następną sesję budują się niemal same - masz te dziesięć sesji działań bohaterów, z których możesz czerpać pomysły. Zaczynając masz jednak przed sobą pustą kartkę, a pusta kartka potrafi być deprymująca.

Tym razem miałem też nowych graczy. Z dwójką nigdy nie siedziałem przy jednym erpegowym stole, a u trzeciego dotąd tylko grałem. Uznałem więc, że potrzebuję czegoś więcej niż spotkania na stworzenie bohaterów. Potrzebuję czegoś co pozwoli nam upewnić się, że gramy w tę samą grę - sesji zero.

## Sesja zero

Koncept sesji zero mam wrażenie jest już w naszym środowisku powszechnie znany, ale dla formalności przybliżę.

Przez sesję zero rozumiem pierwsze spotkanie, na którym grupa wspólnie stawia fundamenty pod nową kampanię. Przeważnie na tym spotkaniu grupa decyduje w co chce grać, dzieli się swoimi oczekiwaniami i granicami oraz tworzy bohaterów nowej kampanii. W trakcie sesji zero często nie rozgrywamy nawet jednej sceny z udziałem naszych bohaterów.

Czyli na takim spotkaniu określamy w kontekście planowanej rozgrywki aspekty:

- fabularny - wybieramy świat i sytuację, które chcemy eksplorować, tworzymy głównych bohaterów
- mechaniczny - wybieramy zasady, zarówno podstawowe w postaci systemu, jak i opcjonalne (te oficjalne i domowe),
- społeczny - określamy jakie zachowania są a jakie nie pożądane przy stole
- organizacyjny - jak często będziemy grać, jak długo trwać będzie jedno spotkanie, czy gramy tylko przy komplecie, itd.

## Społeczny aspekt rozgrywki

Z mojego doświadczenia nie ma zazwyczaj problemów z aspektami organizacyjnym, mechanicznym i fabularnym. Za to temat społecznych zasad przy stole bywa niestety często pomijany, mimo że ma duże szanse oszczędzić nam niemiłych zaskoczeń i rozczarowań.

Dla przykładu - ktoś może mieć ochotę zagrać postać podstępną, która w toku kampanii zdradzi drużynę i wraz z odciętą Ręką Vecny teleportuje się pomóc Tiamat zrealizować jej bardzo złe plany. Tymczasem pozostali gracze obecni przy stole mogą mieć oczekiwania, że drużyna jest spójna i może na sobie polegać. Gdyby pierwszy gracz w takiej grupie spełnił swoją zachciankę, mogłoby się okazać, że nie zostało to przyjęte z takim entuzjazmem na jaki liczył.

Każdy z nas siada do stołu z pewnymi oczekiwaniami, często niejawnymi a nawet nieuświadomionymi. Dlatego warto porozmawiać o oczekiwaniach jawnie jeszcze przed stworzeniem postaci i podjęciem decyzji co do sytuacji i świata gry. Warto też negocjować to w jaki sposób i w co chcemy grać.

## Jak upewnić się, że gramy w tę samą grę?

Wiedząc, że mam do czynienia z nowymi graczami, przygotowując się do sesji zero podjąłem próbę znalezienia wskazówek jak ustalić spójne oczekiwania względem gry.

W swych poszukiwaniach natrafiłem na artykuł Christophera Chinn opublikowany na stronie Deeper in the Game opisujący narzędzie [The Same Page Tool](https://bankuei.wordpress.com/2010/03/27/the-same-page-tool/), którego celem jest zgranie oczekiwań obecnych przy stole graczy i prowadzących.

Samo narzędzie sprowadza się do zestawu pytań i zamkniętej listy odpowiedzi. Same pytania i odpowiedzi są z założenia bodźcem do dyskusji. Bo w tym ćwiczeniu nie chodzi o to by zrobić anonimową ankietę i demokratycznie ustalić w co gramy. Jak doskonale wiemy demokratyczne państwa są pełnie ludzi niezadowolonych z aktualnych rządów. Celem tego narzędzia jest rozpoczęcie dyskusji, która pozwoli nam poznać swoje preferencje i oczekiwania.

Dla przykładu pytanie o to czy postacie mogą wchodzić między sobą w konflikty pozwoliłoby przedyskutować kwestię i może uniknąć rozczarowania w sytuacji z przytoczonej anegdoty ze zdrajcą.

## Żadnych gwarancji

Sam fakt użycia tego narzędzia nie gwarantuje Wam, że unikniecie konfliktów podczas rozgrywki. Dla przykładu - mimo, że na sesji zero ustaliliśmy, że nie ma scen rozgrywanych z MG za zamkniętymi drzwiami, traktujemy się jak dorosłych i zdolnych oddzielić wiedzę gracza od wiedzy bohatera, to jednak zdarzyło nam się, że jeden gracz drugiemu zarzucił nadużycie wiedzy gracza.

To trochę jak z myciem rąk w tych dziwnych czasach - są to narzędzia higieny i zmniejszające ryzyko niepożądanych sytuacji, ale nie dające żadnej gwarancji, że do takich sytuacji nie dojdzie. Niemniej wciaż warto myć ręce, i wciąż warto porozmawiać o swoich oczekiwaniach przed rozgrywką. Najgorsze co może się zdarzyć, to że odpowiednio wcześnie odkryjemy, że w tym składzie jest nam nie po drodze.

## Na marginesie

W 2018 do dyspozycji był tylko oryginalny artykuł Chrisa, dziś doczekał się adaptacji w naszym ojczystym języku, autorstwa Macieja Litwina i zostało udostępnione pod adresem [PSG Tool](https://docs.google.com/document/d/1N6ZyjJ6l1UoXmutenXKp3wvyVwu_DkyPx7AHR1HR1lE/edit?fbclid=IwAR1Adux2ZDzh1hUMu3k9ENDJ-MKfCCj4u82mg9odNhRg9KwcjaoNzNCam7E). Maciej podjął się też popularyzacji tego narzędzia - miałem okazję posłuchać jego prelekcji na Coperniconie w 2019. Szacun dla Macieja, bo to dobra inicjatywa.
