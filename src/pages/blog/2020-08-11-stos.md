---
templateKey: blog-post
title: Nie tak odległa przyszłość
date: 2020-08-06T19:00:48.619Z
visible: true
description: W 1995 roku na rynku polskim, zaledwie pięć lat po światowej
  premierze, wydano Cyberpunk 2020. Wówczas nie było zbyt wielu gier w naszym
  ojczystym języku, więc było to nie lada wydarzenie. Jakże inaczej sytuacja ma
  się dzisiaj.
featuredpost: false
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - cyberpunk
  - moja historia
---
Pierwszym erpegiem z importu z jakim miałem styczność był Warhammer. Kupił go kolega. Miałem jakieś piętnaście lat. Czasy były takie, że jak już człowiek wchodził w erpegi, to w jeden konkretny system, a kolega kupował inny, by się nie powtarzać i by była różnorodność.

Sam poszedłem w klasyka klasyków - Advanced Dungeons and Dragons 2nd edition.

Drugi kumpel kupił właśnie Cyberpunka. Znałem Blade Runnera, wydano właśnie Johnny'ego Mnemonica, więc system był mocno na czasie. System nie był może najwybitniejszy, ale stosunkowo prosty. Sporą wadą było, że netrunner miał swoją grę w grze, ale mnie to nie robiło - grałem Fixerem. Oprócz mnie w drużynie był Solo i Technik. Rozegraliśmy tylko kilka sesji. Nie każdemu chciało się regularnie mistrzować.

W tamtych czasach grało się w to co się miało. Nie było zbyt wielu opcji, więc się nie wybrzydzało.

Ponad dwie dekady później, z możliwościami nabywczymi znacznie większymi, wybór jest zdecydowanie większy. Sam Cyberpunk wraca, w nadziei że w kontekście wyczekiwanej gry ze studia CD Project RED, zdoła też wskrzesić ten system do żywych. Czy to się uda, mam obawy. Mamy już przecież Androida na mechanice Genesys, Uprising będący mieszanką FATE Core i planszówki, The Sprawl i Veil na mechanice PbtA, Hack the Planet na silniku Forged in the Dark, w przedsprzedaży też jest Altered Carbon (z którego "stack" zainspirował mnie do tego posta). I wiele innych, bo czasy mamy takie, że każdy z dostępem do komputera może stać się wydawcą.

Rok mamy 2020. Nie latamy samochodami. Nie mamy powszechnych wszczepów. Państwowość, choć mocno pod wpływem lobbystów i prywatnych interesów jeszcze się trzyma. Nikt nie wpina się do sieci łącząc z nią swój mózg. Mamy inne rzeczy - sieć bezprzewodową, kryptowaluty tak powszechne w nielegalnych transakcjach.

Mamy też wybór - jak chcemy grać tego cyberpunka, w jakim klimacie, jakim settingu, na jakiej mechanice. Czasami aż zbyt duży wybór i człowiek patrzy na to jak ten osiołek co mu w żłoby dano, a stos nie rozegranych gier tylko rośnie.

Post powstał w ramach [\#RPGaDAY](https://www.autocratik.com/2020/06/announcing-rpgaday2020.html) #11 "Stos"/"Stack"