---
templateKey: blog-post
title: Źródło pierwotnych lęków
date: 2020-08-06T19:00:48.619Z
description: Las nie straszy już jak kiedyś. Sam mieszkam na osiedlu pod lasem, całe rodziny chodzą tam na spacer. Dzieci bez opiekunów jeżdżą po nim na rowerach, spacerują, budują szałasy. To nie las Starego Świata, nie puszcze Północy. Te lasy, to zupełnie inna bajka.
featuredpost: false
visible: true
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - gracze
  - moja historia
---
Byliście kiedyś w lesie po zmroku? Z dala od miassta, zabudowań wsi? Chwilę zajmuje by wzrok przyzwyczaił się do ciemności. Wyobraźnia jednak płata figle.

Wybraliśmy się z przyjaciółkmi za nastolatka pod namiot nad jezioro przy Węsiorach. Tych z kamiennym kręgiem. W tygodniach poprzedzających montowałem z kumplem pochodnie z gałęzi, pociętego węża strażackiego i parafiny. Jednej nocy na tym wypadzie stwierdziliśmy, że pójdziemy po zmroku na kręgi. Za światło mieliśmy tylko pochodnie. To był zupełnie inny las niż za dnia. Szedłem tamtędy wcześniej, ale gotowy byłem przysiąc, że drzew przybyło i stały w innych miejscach. Gdy już dotarliśmy do samych kręgów, nad jednym z kamieni mieliśmy wrażenie, że unosi się delikatna łuna. Dreszcz przebiegł nam po plecach. W drodze powrotnej na wąskiej ścieżce nikt nie chciał iść ostatni.

Wracałem pewnej zimy z uczelni gdy w całej dzielnicy zgasły lampy uliczne. Na codzień nie mamy do czynienia z taką ciemnością. Gdy na niebie nie ma księżyca czy gwiazd robi się naprawdę ciemno. Pierwotnie ciemno. Tak sobie wyobrażam ciemność z którą na codzień mierzą się moi bohaterowie w światach fantasy. Taką, że można w lesie wejść na zwierzoczłeka nie mając wcześniej choćby cienia podejrzenia, że tam właśnie stał.

Współcześnie większość lasów mamy zagospodarowane. Lasy naturalne są smutną rzadkością. Trzeba pojechać na skraj Polski, pod wschodnią granicę. Wikipedia powie wam, że ostatnim naturalnym lasem w naszym regionie jest Puszcza Białowieska. W takim lesie nikt nie dba by między drzewami dało się swobodnie chodzić. Stare drzewa umierają swym naturalnym cyklem. Ścieżki mają szerokość zwierzyny, która je wydeptała. Łatwo się zgubić, przez gęste gałęzie nie łatwo dostrzec gdzie akurat świeci słońce, a mapy ... może były aktualne w poprzednim sezonie. Może.

Cofnij się do mroków średniowiecza, a takich lasów będziesz miał o wiele więcej. To w takich lasach rodziły się legendy o leszym i innych mniej lub bardziej przerażających mieszkańcach. Taki las żyje dźwiękami, które do złudzenia potrafią przypominać jęk czy zawodzenie. Z resztą, wybierz się na spacer do lasu i usiądź w ciszy. Wsłuchaj się. Wyłącz rozum i wiedzę wyniesioną ze szkoły. Włączy wyobraźnię. Szelest. Jęk. Stukot. Co wydaje te dźwięki w Twojej wyobraźni? Co mogło wydawać je w wyobraźni bohaterów Twojej kampanii? Pomyśl o tym i zabierz te wyobrażenia na następną sesję. Może w tej przygodzie las będzie miał nowe, bardziej przerażające oblicze. Może bohater wychodząc poza krąg światła rzucanego przez ognisko zawaha się. Może nawet zrezygnuje z tego pomysłu i wróci tam gdzie ciepło, jasno i bezpiecznie. Może.

Post powstał w ramach [\#RPGaDAY](https://www.autocratik.com/2020/06/announcing-rpgaday2020.html) #5 "Las"/"Forest"