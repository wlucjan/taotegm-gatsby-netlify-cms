---
templateKey: blog-post
title: Sesja zero
date: 2020-08-01T10:59:16.718Z
description: Siedzicie przy stole i wciąż nie możecie przyswoić co właśnie się
  stało. Bohater Janka, któremu ufaliście, właśnie zniknął okradając was z
  dorobku ostatniego roku grania. Już nigdy nie zaufacie Jankowi. Czy kwas,
  który się właśnie rozlał był do uniknięcia? Może.
featuredpost: false
featuredimage: https://res.cloudinary.com/taotegm/image/upload/v1588535621/taotegm/road-in-between-trees-814667_qzuqsv.jpg
tags:
  - sesja zero
  - narzędzia
  - RPGaDAY
---
W powyższej scenie jedno jest pewne, nie wszystkie niespodzianki są miłe. W szczególności niespodzianki, które łamią nasze oczekiwania. 

Ponieważ z natury jestem tym frajerem, który to spędza mnóstwo prywatnego czasu starając się przygotować najlepsze możliwe doświadczenie przy stole, przy którym gramy w gry fabularne, to wiedziałem, że chcę takich niespodzianek uniknąć. Gdy zaczynałem w 2018 nową kampanię z ludźmi, z którymi wcześniej nie grałem i którzy w większości też nie grali ze sobą nawzajem, wiedziałem, że potrzebuję czegoś więcej niż zwykłej sesji na stworzenie bohaterów. Potrzebuję czegoś co pozwoli nam upewnić się, że gramy w tę samą grę - sesji zero.

## Sesja zero

Koncept sesji zero mam wrażenie jest już w naszym środowisku powszechnie znany, ale dla formalności przybliżę.

Przez sesję zero rozumiem pierwsze spotkanie, na którym grupa wspólnie stawia fundamenty pod nową kampanię. Przeważnie na tym spotkaniu grupa decyduje w co chce grać, dzieli się swoimi oczekiwaniami i granicami oraz tworzy bohaterów nowej kampanii. W trakcie sesji zero czasem rozegramy parę scen z udziałem naszych bohaterów, ale nie jest to gwarantowane.

Na takim spotkaniu określamy w kontekście planowanej rozgrywki poniższe aspekty:

* fabularny - wybieramy świat i sytuację, które chcemy eksplorować, tworzymy głównych bohaterów
* mechaniczny - wybieramy zasady, zarówno podstawowe w postaci systemu, jak i opcjonalne (te oficjalne i domowe),
* społeczny - określamy jakie zachowania są a jakie nie pożądane przy stole
* organizacyjny - jak często będziemy grać, jak długo trwać będzie jedno spotkanie, czy gramy tylko przy komplecie, itd.

## Społeczny aspekt rozgrywki

Z mojego doświadczenia nie ma zazwyczaj problemów z aspektami organizacyjnym, mechanicznym i fabularnym. Za to temat społecznych zasad przy stole często bywa niestety pomijany, mimo że ma duże szanse oszczędzić nam niemiłych zaskoczeń i rozczarowań.

Dla przykładu - ktoś może mieć ochotę zagrać postać podstępną, która w toku kampanii zdradzi drużynę i wraz z odciętą Ręką Vecny teleportuje się pomóc Tiamat zrealizować jej bardzo złe plany. Tymczasem pozostali gracze obecni przy stole mogli mieć oczekiwanie, że drużyna jest wewnętrznie spójna i może na sobie polegać. Gdyby pierwszy gracz w takiej grupie spełnił swoją zachciankę, mogłoby się okazać, że nie zostałoby to przyjęte z takim entuzjazmem na jaki liczył.

Każdy z nas siada do stołu z pewnymi oczekiwaniami, często niejawnymi a nawet nieuświadomionymi. Dlatego jestem zdania, że warto porozmawiać o oczekiwaniach jawnie jeszcze przed stworzeniem postaci i podjęciem decyzji co do sytuacji i świata gry. Warto też negocjować to w jaki sposób i w co chcemy grać, zdobyć się na odwagę i powiedzieć co myślimy, nawet jeżeli reszta się z tym nie zgodzi. 

## Jak upewnić się, że gramy w tę samą grę?

W 2018 wiedząc, że mam do czynienia z nowymi graczami, przygotowując się do sesji zero podjąłem próbę znalezienia wskazówek jak ustalić spójne oczekiwania względem gry.

W swych poszukiwaniach natrafiłem na artykuł Christophera Chinn opublikowany na stronie Deeper in the Game opisujący narzędzie [The Same Page Tool](https://bankuei.wordpress.com/2010/03/27/the-same-page-tool/). Samo narzędzie sprowadza się do zestawu pytań i zamkniętej listy odpowiedzi. W ćwiczeniu tym jednak nie chodzi o anonimową ankietę i demokratycznie ustalić w co gramy - demokratyczne państwa są pełnie ludzi niezadowolonych z aktualnych rządów. Celem tego narzędzia jest rozpoczęcie dyskusji, która pozwoli nam poznać swoje preferencje i oczekiwania. Fakt posiadania spisanych gotowych pytań zwiększa szansę na poruszenie tematów, które być może w innych okolicznościach mogłyby zostać pominięte bądź zapomniane.

Dla przykładu pytanie o to czy postacie graczy mogą wchodzić między sobą w konflikty, pozwoliłoby przedyskutować kwestię i może uniknąć rozczarowania w sytuacji z przytoczonej anegdoty ze zdrajcą.

## Żadnych gwarancji

Sam fakt użycia tego narzędzia nie gwarantuje Wam, że unikniecie konfliktów podczas rozgrywki. Dla przykładu - mimo, że na sesji zero ustaliliśmy nie rozgrywać scen z MG za zamkniętymi drzwiami, bo traktujemy siebie jak dorosłych i zdolnych oddzielić wiedzę gracza od wiedzy bohatera, to jednak zdarzyło nam się, że jeden gracz drugiemu zarzucił nadużycie wiedzy gracza.

To trochę jak z myciem rąk w tych dziwnych czasach - kwestia higieny, która zmniejsza ryzyko niepożądanych sytuacji, ale nie daje żadnej gwarancji, że do takich sytuacji nie dojdzie. Niemniej wciąż warto myć ręce, i wciąż warto porozmawiać o swoich oczekiwaniach przed rozgrywką. Najgorsze co może się zdarzyć, to że odpowiednio wcześnie odkryjemy, iż w tym składzie jest nam nie po drodze. Czy też w sumie najlepsze.

Z drugiej strony nic nie stoi na przeszkodzie, by przypomnieć sobie w takiej sytuacji to narzędzie i jeszcze raz wrócić do wybranych pytań. Może na sesji zero się nie zrozumieliśmy i jest szansa to naprawić.

## Na marginesie

W 2018 do dyspozycji był tylko oryginalny artykuł Chrisa, dziś doczekał się adaptacji w naszym ojczystym języku, autorstwa Macieja Litwina i zostało udostępnione pod adresem [PSG Tool](https://docs.google.com/document/d/1N6ZyjJ6l1UoXmutenXKp3wvyVwu_DkyPx7AHR1HR1lE/edit?fbclid=IwAR1Adux2ZDzh1hUMu3k9ENDJ-MKfCCj4u82mg9odNhRg9KwcjaoNzNCam7E). Maciej podjął się też popularyzacji tego narzędzia - miałem okazję posłuchać jego prelekcji na Coperniconie w 2019. Szacun dla Macieja, bo to dobra inicjatywa.\
\
Artykuł powstał wcześniej, został jednak odświeżony na potrzeby [\#RPGaDAY](https://www.autocratik.com/2020/06/announcing-rpgaday2020.html) i hasła "Początek"/"Beginning"

*Zdjęcie autorstwa* [tousif khan](https://www.pexels.com/pl-pl/@tousif-khan-260664?utm_content=attributionCopyText&utm_medium=referral&utm_source=pexels) z [Pexels](https://www.pexels.com/pl-pl/zdjecie/asfalt-droga-drzewa-krajobraz-814667/?utm_content=attributionCopyText&utm_medium=referral&utm_source=pexels)