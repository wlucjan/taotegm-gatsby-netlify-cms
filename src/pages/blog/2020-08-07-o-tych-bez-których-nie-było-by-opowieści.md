---
templateKey: blog-post
title: O tych bez których nie było by opowieści
date: 2020-08-05T19:00:48.619Z
description: RPG to aktywność towarzyska. Zazwyczaj. Można grać solo, jasne, ale
  zdecydowana większość z nas robi to by się spotkać i wspólnie dobrze spędzić
  czas. Bez ludzi więc erpegii dla mnie nie byłyby tym samym.
featuredpost: false
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - gracze
  - moja historia
---
Dlatego gdy zastanawiałem się co napisać w kontekście słowa "Hołd" zdecydowałem, że to chyba dobry moment na powiedzenie kudos tym, którzy sprawili, że to hobby towarzyszy mi z przerwami już 25 lat.

Pierwsze sesje prowadziłem w okolicy 1994 roku, a wszystko w sumie przez Karola, a pośrednio przez jego brata, który kupił pierwszy numer Magii i Miecz, z którym miałem styczność. Następny numer, który kupiłem zawierał Oko Yrrhedesa, system autorstwa Andrzeja Sapkowskiego i to w nim popełniłem pierwsze sesje. Karol siłą rzeczy był wśród moich pierwszych graczy. Miał też odwagę dawać bezpośrednią informację zwrotną, do dziś pamiętam jak po poprowadzeniu Demonicznej Hordy powiedział, że z takich przygód to już wyrośliśmy.

Moja pierwsza stała grupa składała się z piątki graczy - Karola, Kalego, Creya, Jasia i Kruka. Byli inni, którzy się przewijali, ale ta piątka stanowiła rdzeń. A ich bohaterowie latami byli osią kampanii, którą wówczas prowadziłem. Do dziś pamiętam pozorne utarczki między Ycaiem Karola a Riftem Kalego, które kończyły się gdy Rift, druid, spoglądał za okno sprawdzając czy jest jakaś burza, z której mógłby ściągnąć błyskawicę. Pamiętam postać Kruka, Raistlina, uśmierconą przez Rifta, która stała się bohaterem powracających wizji Rifta, a ostatecznie przybrała postać brata bliźniaka szukającego zemsty. Pamiętam nieszablonowe sesje u Kalego, w tym jedną gdzie "zatrudnił" brata z kuzynem aby na poziomie meta podnosili napięcie podczas sesji horroru jaką nam poprowadził w Cyberpunku - nie zapomnę chwili, gdy słuchałem opisu i nagle zobaczyłem ogień odbijający się w szybie okna drewutni w której graliśmy który mi nijak nie pasował do naszych świeczek. Creya, którego zainteresowanie technologią przekładało się na zachowania jego bohaterów i każda pułapka w lochach stawała się powodem do badania jak działa jej mechanizm. Jasia, któremu omal nie wybiłem zębów gdy w sposób "narracyjny" odgrywaliśmy walkę mojego wilkołaka z jakimś prowadzonym przez niego sługą Żmija.

W 2017 po dłuższej przerwie wróciłem do erpegowania dzięki Tajfunowi. Poznaliśmy się na erepgowych meetupach w LiveQueście i w trakcie jednego z nich zaprosił mnie na sesje AD&D 2ed w uniwersum Mystary. Było to dziesięć sesji, bo z czasem dojrzałem do tego, że klasyczne AD&D mimo nostalgii to jednak nie moja para kaloszy, ale to doświadczenie przywróciło mi pasję i stanowiło punkt wyjścia do zmontowania na nowo ekipy graczy i zaskutkowało poprowadzeniem chyba najlepszej kampanii jaką mi przyszło dotąd prowadzić - Północ w Ogniu, których bohaterów nieraz tu na tym blogu wspominam.

Północ w Ogniu ruszyła na początku 2018. Świat Pieśni Lodu i Ognia. Na system wybrałem chyba najbardziej pasujący, a jednocześnie mój ukochany, Burning Wheel. Do stołu ze mną zasiedli Drachu, Elf, Tajfun i Ignacy, a wkrótce dołączył też Kruk. W czasie około 15 miesięcy rozegraliśmy razem w dwóch sezonach 23 emocjonujące sesje zamykając kilka z wątków inicjujących całą historię, otwierając przy okazji z pięć innych, które może doczekają się kontynuacji. Czasem rozważamy spin off w duchu evil campaign i zagranie stroną antagonistów. Z ludźmi z tej ekipą po raz pierwszy pojechałem na konwent i zdążyliśmy razem odwiedzić dwa Krzyżakony, Tetkon i dwa Copernicony. Gdyby nie CoviD byłyby kolejne wypady.

W 2018 postanowiłem, że poeksploruję sobie tę moją pasję. Byłem zdecydowany grać w różne systemy i próbować u różnych mistrzów gry. Sam lubię prowadzić, ale chciałem zobaczyć jak to robią inni, chciałem też w końcu zagrać. Nastąpiły więc dwa lata emocjonujących sesji u Dracha, który pakował nas w kłopoty na rubieżach Galaktyki zamieszkiwanej przez Boba Fetta i Dartha Vadera, albo stawiał nas przed konfliktami zobowiązań gdy przygraniczny daimyo Lwów postanowił zbudować zamek na granicy ze Skorpionami. Miałem też okazję na zupełnie inne doświadczenie grając ze cztery sesje u Kasi, gdzie pierwszy raz zetknąłem się ze scenami przygotowywanymi z takim pietyzmem i tak ciekawymi, wręcz obyczajowymi interakcjami między bohaterami a enpecami.

Są też i Ci, z którymi przygodę można powiedzieć dopiero zaczynam, a już bardzo cenię sobie to doświadczenie. Jakieś pół roku temu odezwała się do mnie Jagoda, że chętnie by spróbowała RPG. Razem z Kasią i Kirtanem zmontowaliśmy ekipę i ruszyliśmy z Tajemnicami Pętli. To nieco inne granie niż z wcześniej z chłopakami. Drama życia codziennego bohaterów stanowi opowieść samą w sobie. A Jagoda to ukryty talent, gra jak by się do tego urodziła.

Bez Karola, Kalego, Kruka, Creya, Jasia, Tajfuna, Dracha, Elfa, Kasi, Jagody i Kirtana moja historia z RPG nie byłaby tak ciekawa. To w dużej mierze dzięki nim moje erpegie jest takie jakie jest - skupione na bohaterach graczy i na tym co stworzyć możemy razem jeżeli otworzymy się na swoje pomysły. Kudos Wam za to wspólne erpegowanie i wierzę, że przed nami jeszcze wiele wspaniałych opowieści, które razem wysnujemy.

\
Post powstał w ramach RPGaDAY #5 "Hołd"/"Tribute"