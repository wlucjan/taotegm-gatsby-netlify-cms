---
templateKey: blog-post
title: Skok w bok, czyli o zagraniu w coś innego niż na codzień
date: 2020-08-02T11:11:03.014Z
description: Znam graczy weteranów, którzy latami grają w ten sam system. Znają
  go na wylot. Zbudzeni w nocy są w stanie odpowiadać na wyrywki na pytania o
  zasady czy detale świata. Szanuję ich. Sam tak nie potrafię. Dlatego opowiem
  dziś o tym co dać może zmiana ulubionego systemu na inny, choć na chwilę.
featuredpost: false
visible: true
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
---
Mam kumpla, który jest wiernym fanem Mystary, bodajże pierwszego świata, w którym można było rozgrywać przygody w praojcu gier fabularnych - Dungeons & Dragons. Prowadzi kampanię, która trwa już naście lat. Jeden z graczy od siedmiu lat gra tego samego bohatera. Sam rozegrałem u niego 10 sesji w tejże kampanii.\
\
Z drugiej strony stoję ja. Gdy w 2017 wróciłem do gier fabularnych zachłysnąłem się ich różnorodnością. Niemniej na pierwszy ogień miała pójść moja do wówczas niespełniona miłość - Burning Wheel. Rozegraliśmy, w tym z wspomnianym kumplem, blisko trzydzieści sesji mojej dotąd chyba najlepszej kampanii. Inaczej niż wyglądały sesje Mystary. Inaczej, bo już na starcie bohaterowie byli osią historii, a ich Przekonania - element mechaniki Burning Wheel - wiązały ich mocno z tą historią. Moje przygotowania do sesji wyglądały w ten sposób że studiowałem przekonania postaci i zastanawiałem się jakie cele mogliby mieć bohaterowie niezależni, które stałyby do nich w opozycji.\
\
Kilka miesięcy później, kumpel zwierzył mi się - wiesz co, moje sesje teraz też wyglądają inaczej, po tym jak zagraliśmy tę kampanię. Więcej myślę o motywacjach bohaterów.\
\
Myśląc o tym mam w głowie słowa Orsona Scotta Carda, tego od Gry Endera, na temat szlifowania warsztatu pisarskiego. Próbuj innych form. Nawet jeżeli jesteś poetą, scenarzystą czy prozaikiem - próbuj innych form. Napisz dramat, może przeniesie się to na twoje dialogi. Napisz wiersz, może twoje środki stylistyczne nabiorą nowego wymiaru. Napisz scenariusz, może pogłębi się Twoje zrozumienie struktury trzech aktów.

Sposobów na granie w RPG przy stole jest tyle ilu autorów (a ilość zaproszeń do sesji w autorskich systemach dowodzi, że jest ich jeszcze więcej niż opublikowanych systemów). Ba, jest ich tyle ilu prowadzących sesję.

Dlatego sam lubię próbować różnych systemów. Mam swoje mniej i bardziej lubiane. Z każdego niemniej można wynieść coś co zmieni rozgrywkę. Dawno temu prowadziłem AD&D 2ed, wtedy rzut kością decydował o tym czy się udało. Nie wyszedł, wybacz graczu, nie udało się. W Burning Wheel podręcznik przy każdym rzucie każe zastanowić się nad intencją testu. Co bohater chce osiągnąć. Jasne, otwiera zamek wytrychem, ale co jest komplikacją w tej scenie. Gdyby miał dość czasu by to zrobić, to pewnie nie miałby z tym większych problemów, jest łotrzykiem. Dlaczego teraz jest to niepewne i wymaga rzutu? Bo jeżeli nie ma żadnej niepewności, to nie ma co rzucać. Jakaż zatem jest? Więc gracze muszą się przy stole zastanowić co jest źródłem niepewności. Może korytarz z drzwiami jest patrolowany i trzeba to zrobić zanim pojawią się strażnicy. Może po drugiej stronie drzwi jest ktoś, kogo chcemy zaskoczyć. Takie rozważania rzucają nowe światło na to co oznacza porażka w teście. Takie rozważania można zabrać ze sobą do innych systemów, których podręczniki nie proponują ich wprost.

Inny przykład, Fiasco. Siadacie do stołu bez wizji historii, którą zaraz opowiecie. Może macie wybrany setting. Rzucacie kośćmi i zaczynacie po kolei wybierać elementy. Bohaterów. Relacje. Pragnienia. Lokacje. I zaczynacie grać. Bohater jest na jedną sesję, więc jego przetrwanie nie jest tak ważne. Ważna jest historia, którą razem opowiecie. W moim pierwszym i dotąd jedynym zetknięciu z grą w połowie gry zdecydowałem zabić swojego bohatera. W głupi sposób - bohater innego gracza strzałem w zamek otwierał drzwi, za którymi stała moja postać. Jak wiele zgonów u braci Coen. Brad Pitt w szafie, pamiętacie? Z tej gry wyniosłem inne myślenie o relacji gracz bohater i historia. Nie pamiętam czy w Blades in the Dark czy w Apocalypse World pada sugestia - prowadź swojego bohatera tak jak skradziony samochód. Niech wyjdzie z opałów porysowany, z wgnieceniami, ale za to z jaką historią do opowiedzenia!

Dlatego warto czasem zmienić system, zmienić świat, by zyskać nowe spojrzenie na to co jest naszą normą, naszą preferencją. Wzbogacić je o nowy punkt widzenia, nowe techniki, nowe narzędzia.\
\
Artykuł powstał w ramach [\#RPGaDAY](https://www.autocratik.com/2020/06/announcing-rpgaday2020.html) #2 "Zmiana"/"Change"