---
templateKey: blog-post
title: Przywiązanie do wizji
date: 2020-08-04T19:00:48.619Z
description: Wizja postaci to coś co możne mocno grę wzbogacić. Może ją też wykoleić.
featuredpost: false
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - wątki postaci
---
Lord Lucan Lake jest wolnym duchem, hedonistą, nigdy nie chciał ciężaru obowiązków Lorda. Ser Garrett Ramstark to potomek rodu, który wielce cenił sobie honor jaki idzie ze stanem rycerskim, ze względu na wiarę zrezygnowali z tytułu Lorda Północy. Dla niego miłość może być tylko prawdziwa i po grób. Gdy więc gracz prowadzący Lorda Lake wyszedł z pomysłem, że gdy Ser Garrett Ramstark pełnił służbę na Murze, jego bohater uwiódł zaręczoną z rycerzem Leyannę Woolfield. Pomysł nie spodobał się graczowi prowadzącemu Ser Garretta - w jego wizji to nie byłaby już czysta miłość jakiej pragnął jako motywację swojej postaci.

Pomysł został odrzucony. Gracz prowadzący Lorda Lucana wrócił z nim jednak, w jednej z kolejnych przygód kampanii deklarując ustami swojej postaci, że panna Woolfield jest z Lordem Lucanem w ciąży. Niewiele brakowało, a ser Garrett udusiłby tamtego własnymi rękoma. Musieliśmy przy stole wyjść z roli i gracz z graczem wytłumaczyć sobie gdzie leżą granice realizacji własnej wizji.

Inny przypadek. W Świecie Mroku prowadziłem postać chińczyka policjanta w Singapurze. Miał matkę prowadzącą wraz z jego siostrą kwiaciarnię i brata gangstera. Jego relacja z bratem okazała się kluczowa dla fabuły i wielokrotnie powracała w scenach pogłębiających bohatera. W jednej z tych scen Lee, bo tak oryginalnie nazywał się mój bohater, dowiedział się, że szkołę policyjną, którą ukończył, opłacono pieniędzmi które "zarobił" jego brat. W tym momencie przestałem lubić mojego bohatera. Sam bym się na taki układ nie zgodził, a fakt że nie pomyślałem o tym tworząc postać, skąd biedni imigranci wzięli na jego edukację pieniądze, sprawił, że poczułem się naiwny.

Dobra, to z innej strony. Kira Waterman to młoda dziedziczka swojego rodu. Nastolatka, półsierota, która nie pragnie niczego innego jak sprawić, by tato był z niej dumny. Przeżyła kilka zamachów na swoje życie i w końcu dojrzała do decyzji by poprosić Migorika, Dzikiego przejawiającego dużą dozę brutalności, by zabił osobę, którą o te zamachy podejrzewała. Jej ciotkę. Gdy Kira powstawała wizja nie obejmowała takiej bezwzględności. Niemniej gracz postanowił usiąść w fotelu autora i zagrać tak jak poniesie go historia, z ciekawością patrząc gdzie to jego postać zaprowadzi. Trzymał się swojej wizji luźno, próbując się adaptować tak, by historia na tym zyskała.

Z wizją jest jak z przekonaniami, warto je mieć, ale trzymać się ich luźno i weryfikować w kontakcie z rzeczywistością. I tak jak z przekonaniami, wizja jest wartościowa, gdy nie forsujemy jej kosztem innych, gdy ma u podstaw empatię.\
\
Post powstał w ramach RPGaDAY #4 "Wizja"/"Vision"