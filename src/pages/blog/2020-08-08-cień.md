---
templateKey: blog-post
title: Bohaterowie drugiego planu
date: 2020-08-08T19:00:48.619Z
visible: true
description: Za oknem praży słońce. Blisko trzydzieści stopni. W cieniu jest
  milej. Można cieszyć się latem. Podobnie na sesji, można na chwilę przycupnąć
  w cieniu innego gracza, delektować się sceną z roli widza. Można też zgodzić
  się na rolę drugoplanową i zdobyć za nią Oskara.
featuredpost: false
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - gracze
  - bohaterowie
  - postaci graczy
---
Chyba każdy czasem pragnie postać na scenie choć chwilę w świetle głównego reflektora. Być gwiazdą sesji. Każdy w innym stopniu, owszem, ale gdyby nas pominąć, to mielibyśmy po takiej sesji niedosyt. Dziś jednak nie o gwiazdorzeniu, a o grze w cieniu chciałbym napisać. 

Migorik średnio pasował do głównego wątku. Był Dzikim, który uciekł na południe od Muru. Towarzyszył ser Garrettowi Ramstarkowi, którego spotkał na drodze i uratował przed zabójcami. Prowadzący go gracz dla świętego spokoju napisał przekonanie o tym jak to, chce pomóc Ramstarkowi odzyskać dziedzictwo. 

Migorik miał swoją historię. Za Murem żył zabójca jego ojca. Nosił topór swego praprapradziada, który był Królem gigantów. Miał zamiar kiedyś wrócić na północ od Muru i odzyskać co jego. Ser Garrett miał być środkiem do celu. Niemniej wszyscy wiedzieliśmy, że małe są szanse by ten wątek ziścił się teraz, gdy wszyscy wpadli w polityczne tryby feudalnych relacji.

Prowadzący Migorika na moje obawy co do adresowania jego wątków zawsze odpowiadał - ja coś dla siebie znajdę.

I znajdował. Gdyby nie on, ta historia byłaby zupełnie inną opowieścią. Gdy ser Garrett wymienił się pozdrowieniami z Korynem Hornwoodem za pomocą stali i umierający trafił do celi we własnym zamku, Migorik wrócił by go stamtąd wydostać. Gdy zmęczony uprzedzeniami ludzi Północy Migorik postanowił odejść, w pełnej emocji scenie Ser Garrett przekonał go by został. Dla młodziutkiej Kiry stał się kimś na wzór mentora i opiekuna, a gdy drżącym głosem poprosiła go by zabił jej ciotkę, zrobił to bez wahania. 

Ser Garrett, Kira, Lord Lake - oni wszyscy mieli swój "character arc", wyraźnie się zmienili w toku historii. Migorik był katalizatorem tych zmian w nie mniejszym stopniu co ich antagoniści. Właśnie dlatego, że zgodził się pozostać w ich cieniu.

Post powstał w ramach [\#RPGaDAY](https://www.autocratik.com/2020/06/announcing-rpgaday2020.html) #8 "Cień"/"Shade"