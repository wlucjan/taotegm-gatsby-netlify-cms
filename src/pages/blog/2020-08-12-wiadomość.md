---
templateKey: blog-post
title: Drugie dno
date: 2020-08-12T19:00:48.619Z
visible: true
description: Tłumaczenie to niełatwa sprawa. Weźmy chociażby dzisiejszy temat
  RPGaDAY. Polska wiadomość spłyca poziom inspiracji. Angielskie message, to nie
  tylko wiadomość. To też przesłanie. Więc o przesłaniu słów parę.
featuredpost: false
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - Blades in the Dark
  - Ostrza w Mroku
  - przesłanie
---
Trochę tak mam, że jak chcę by historia była dobra, to musi być z przesłaniem. To nieraz zawęża mi opcje, bo w szwach wyłazi wtedy ze mnie wbijana od małego w łeb religia i sztywno podany podział na dobro i zło.

Pamiętam jedną z sesji w kampanii, która nie miała nazwy. Toczyła się latami. Bohaterami byli między innymi Ycai, wojownik dzielący ciało z duszą Baala, oraz Rift, druid. 

Któregoś razu dali się zwerbować lokalnemu władyce i wyruszyli tłumić bunt chłopstwa. Z odtwarzacza puściłem ścieżkę dźwiękową z 1492. Poleciały kolejno po sobie City of Isabel i Light and Shadow. Bohaterowie wyjechali na równinę, razem z oddziałami księcia, a naprzeciw nich stanęły zastępy chłopów. Brudnych, wychudzonych, uzbrojonych ledwie w widły i cepy, mężczyźni i kobiety, starcy i prawie dzieci. Po drugiej stronie stało opancerzone wojsko, konie, lance, włócznie i miecze. Gdy padł rozkaz do szarży bohaterowie nie drgnęli. Gdy Light and Shadow przeszło na kasecie w Deliverance opisałem im pole po bitwie. To była masakra. Chłopi nie mieli najmniejszych szans.

W drodze powrotnej jeden z żołnierzy przechwalał się i napawał przerażeniem chłopów, których zabił. Gracz grający Ycaia powiedział, że Ycai go sobie zapamiętuje. Odnalazł go w mieście i odpłacił za przechwałki.

Scena pogromu była przygotowana przeze mnie w najdrobniejszym detalu. Miałem opis, przećwiczyłem czytanie by pasował do ścieżki dźwiękowej. Nie przewidziałem takiej reakcji graczy, ale nie ukrywam, że na nią liczyłem. Bo ta scena miała być właśnie przesłaniem. Przedstawiać walkę uciśnionego, wykorzystywanego. Walkę o godność i szansę przetrwania. Niezależnie od przeciwności. Bo tę scenę spisał nastoletni idealista do dziś wrażliwy na jawną niesprawiedliwość.

Lata później idealista stał się bardziej cynikiem. Świat nie chce być czarno biały. Ma miliony odcieni szarości, a każdy czyn ma drugie dno. Potrzeba empatii i mnóstwa woli by je dostrzec i zrozumieć. To nie znaczy zaakceptować. Ale przynajmniej zrozumieć pobudki.

Prowadzę teraz Blades in the Dark, wydane też u nas jako Ostrza w Mroku. Kampanię o Szpakach, gangu Cieni. Jeden z bohaterów to Slide, zwany Lordem, wpakował się przez miłość w szpiegowanie dla Skovlandu podczas Wojny Zjednoczenia. Nie jest dumny z tamtych czasów. Odkupienia szuka pomagając sierotom. W głębi duszy jest harcerzem, który popełnił z miłości parę błędów. Pierwszy raz zabił ze strachu. Gdy duch, który opętał portową  prostytutkę okazał się byłym pracownikiem jego szajki i szantażował, że wyda go władzom Imperium. Drugi raz zabił znęcającego się nad sierotami Skovlandczyka. Bycie mordercą jest, jak mówi, zero jedynkowe. Albo nim jesteś, albo nie, liczba trupów nie zmienia tego faktu. Następny na liście jest Hutton, szef Moździerzy (Grinders), gangu zbiegłych skovlandzkich dokerów i pracowników rafinerii. Mój Hutton nie wybacza, nie ma skrupułów. Okradły go dzieciaki, więc dzieciaki posłużą za przykład dla innych, że nie okrada się Moździerzy. To kolejny potwór do usunięcia na liście Lorda.

Łatwo oceniać patrząc tylko na czyn w oderwaniu od kontekstu. Ale to właśnie kontekst nadaje wszystkiemu znaczenie. Co nie znaczy, że każdy zwróci uwagę na ten kontekst. Ludzie są z natury leniwi. Większość będzie widziała w Lordzie kolejnego mordercę, który w kotle napięć jakim jest Doskvol, szuka dla siebie wyłącznie zysku.

Post powstał w ramach [\#RPGaDAY](https://www.autocratik.com/2020/06/announcing-rpgaday2020.html) #12 "Wiadomość"/"Message"