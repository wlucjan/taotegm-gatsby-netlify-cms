---
templateKey: blog-post
title: I nie zostawię Cię aż do śmierci
date: 2020-08-07T19:00:48.619Z
description: Ser Garrett Ramstark wracał z Muru pełen mieszanych uczuć. Wracał do grobu ojca, którego morderca zajął ich ziemie. Wracał te jednak do niej. Do Leyanny. Do miłości jedynej, po grób. Do swej narzeczonej.
featuredpost: false
visible: true
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - gracze
  - moja historia
---
Gdy podczas postoju na zamku Lorda Lake, dowiedział się, że Leyanna ma wziąć ślub z synem Lorda, który zajął jego dziedzictwo, nie było wątpliwości co zrobi w następnej kolejności. Do Pasterskiej Grani. Do zamku, który był jego domem przez tyle lat dostał się w przebraniu. Lord Lake miał niemałą świtę i sam mógł wybrać przybocznych, którzy w jego liberii będą mu towarzyszy w Pasterskiej Grani podczas wesela. Wśród nich był ser Garrett.

Leyanna każdego dnia o poranku modliła się pod Czardrzewem do Starych Bogów. Tam po raz pierwszy od pięciu lat spotkała ukochanego. I stanęła przed wyborem - podążyć za ukochanym, czy posłuszeństwem wobec ojca. Trudny wybór dla tak młodej panny. Ale nie dla mnie. Jako MG wiedziałem, że wybór jest jeden. Miłość. Bo ta miłość była ważna dla ser Garretta. Była ważna dla prowadzącego go gracza.

Kilka przygód później, brat Leyanny szukając siostry trafił na trop Ramstarka. Stali w świetle pochodni na przeciw wejścia do sekretnego tunelu kończącęgo się w jednej z komnat zamku Lorda Lake'a. W tunelu stała Leyanna. Jej brat nie odpuści. Kocha siostrę. Pragnie by bezpiecznie wróciła do domu. Choć też nie podoba mu się małżeństwo z Hornwoodem, nie pokazuje tego po sobie. Ramstark mógł usiec go tam na miejscu. Pewnie by dał radę. Siepacz z niego nie byle jaki. To byłoby łatwe. Ale Leyanna by mu tego nie wybaczyła. Uspokoił więc skorego do bitki Migorika i szybkiego do wypuszczania strzał Gilberta. Rozpoczął negocjacje. Postawił swój honor na szali. Obiecał, że znajdzie dowody na spisek wobec swego ojca i przywróci Ramstarkom status, pogrążając jednocześnie Hornwoodów. Leyanna wyjdzie za mąż z miłości, a jej ród na tym zyska.

Światy kampanii RPG są pełne sierot i jedynaków. Wolnych duchów, których nie ograniczają żadne zobowiązania i relacje. Podejrzewam, że nie bez powodu. Na pytanie jak zmotywować bohaterów do podążenia za wątkiem nie jeden Mistrz Gry powie - niech zagrożona będzie ich rodzina. Jeżeli jednak rodzina będzie wyłącznie źródłem problemów, to nic dziwnego, że gracz będzie tych relacji unikał.

Północ w Ogniu graliśmy w Burning Wheel, tam za punkty możesz kupić sobie relacje. To gwarant na to, że te postacie staną się ważnym elementem fabuły. Ponadto wydane na nie punkty uwzględniane są podczas wyliczania współczynnika Kręgów (Circles). Na Kręgi rzucasz, gdy potrzebujesz znaleźć jakąś osobę, której akurat potrzebujesz. Chcesz znaleźć kogoś, kto zna Lorda Boltona i wprowadzi cię na jego dwór? Rzuć na Kręgi. Chcesz znaleźć kowala, który naprawi ci zbroję w imię Siedmiu? Rzuć na Kręgi. Kręgi się przydają.

Leyanna była kupiona za punkty. Była ważna dla ser Garretta. Była ważna dla gracza - wydał na nią punkty. Była ważna dla mnie.



Post powstał w ramach [\#RPGaDAY](https://www.autocratik.com/2020/06/announcing-rpgaday2020.html) #7 "Para"/"Couple"