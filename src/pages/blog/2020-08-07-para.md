---
templateKey: blog-post
title: I nie zostawię Cię aż do śmierci
date: 2020-08-07T19:00:48.619Z
visible: true
description: Ser Garrett Ramstark wracał z Muru pełen mieszanych uczuć. Wracał
  do grobu ojca, którego morderca zajął ich ziemie. Wracał też do niej. Do
  Leyanny. Do miłości. Jedynej. Po grób. Do swej narzeczonej.
featuredpost: false
featuredimage: https://res.cloudinary.com/taotegm/image/upload/v1596385702/taotegm/rpg_lfwb37.jpg
tags:
  - RPGaDAY
  - relacje
  - Północ w Ogniu
---
Gdy podczas postoju na zamku Lorda Lake dowiedział się, że Leyanna ma wziąć ślub z synem Lorda, który zajął jego dziedzictwo, nie było wątpliwości gdzie uda się w następnej kolejności. Do zamku, który był jego domem przez tyle lat dostał się w przebraniu, a gdzie miały odbyć się zaślubiny Leyanny z Korynem Hornwoodem. Lord Lake miał niemałą świtę i sam mógł wybrać przybocznych, którzy w jego liberii będą mu towarzyszyć w Pasterskiej Grani. Wśród nich był ser Garrett.

Leyanna każdego dnia o poranku modliła się pod czardrzewem do Starych Bogów. Tam po raz pierwszy od pięciu lat spotkała ukochanego. I stanęła przed wyborem - czy podążyć za ukochanym, czy być posłuszną wobec ojca. Trudny wybór dla tak młodej panny. Ale nie dla mnie. Jako MG wiedziałem, że wybór jest jeden. Miłość. Bo ta miłość była ważna dla ser Garretta. Była ważna dla prowadzącego go gracza.

Kilka przygód później, brat Leyanny szukając siostry trafił na trop Ramstarka. Stali w świetle pochodni na przeciw wejścia do sekretnego tunelu kończącego się w jednej z komnat zamku Lorda Lake'a. W tunelu, poza zasięgie wzroku brata stała Leyanna. Jej brat nie odpuści. Kocha siostrę. Pragnie by bezpiecznie wróciła do domu. Choć też nie podoba mu się małżeństwo z Hornwoodem, nie pokazuje tego po sobie. Ramstark mógł usiec go tam na miejscu. Pewnie dałby radę. Siepacz z niego nie byle jaki. To byłoby łatwe. Ale Leyanna by mu tego nie wybaczyła. Ser Garrett uspokoił więc skorego do bitki Migorika i szybkiego do wypuszczania strzał Gilberta. Rozpoczął negocjacje. Postawił swój honor na szali. Obiecał, że znajdzie dowody na spisek wobec swego ojca i przywróci Ramstarkom status, pogrążając jednocześnie Hornwoodów. Leyanna wyjdzie za mąż z miłości, a jej ród na tym zyska.

Północ w Ogniu graliśmy w Burning Wheel, tam za punkty możesz kupić sobie relacje. To gwarant na to, że te postacie staną się ważnym elementem fabuły. Ponadto wydane na nie punkty uwzględniane są podczas wyliczania współczynnika Kręgów (Circles). Na Kręgi rzucasz, gdy potrzebujesz znaleźć jakąś osobę, której akurat potrzebujesz. Chcesz znaleźć kogoś, kto zna Lorda Boltona i wprowadzi cię na jego dwór? Rzuć na Kręgi. Chcesz znaleźć kowala, który naprawi ci zbroję w imię Siedmiu? Rzuć na Kręgi. Kręgi się przydają.

Leyanna była kupiona za punkty. Była ważna dla ser Garretta. Była ważna dla gracza - wydał na nią punkty. Była ważna dla mnie.

Post powstał w ramach [\#RPGaDAY](https://www.autocratik.com/2020/06/announcing-rpgaday2020.html) #7 "Para"/"Couple"